---
date:         2020-11-20
category:     blog
tags:         sněmovna legislativa
layout:       post
title:        "Návrh Pirátů na zmrazení platů politiků prošel, Sněmovna bude jednat též o Dukovanech, korupci a dětských dluzích"
image:        articles/2020/schuze-korupce-dukovany.jpg
author:       
---

 

Praha, 20. listopadu 2020 – Piráti během pátečního dopoledního jednání prosadili zmrazení platů politiků a jejich navázání na mzdy v celé ekonomice. Na ranním brífinku před zahájením jednání Sněmovny se Piráti též vyjádřili k bodům dalších tří dnešních mimořádných schůzí, které se budou týkat výstavby nového bloku jaderné elektrárny Dukovany, zhodnocení kroků vlády v boji proti korupci a exekuční legislativy. Piráti se mimo jiné budou vlády ptát na důvody, proč je ČR na chvostu žebříčku boje proti korupci.

> Poslanec Mikuláš Ferjenčík na tiskové konferenci informoval o návrhu Pirátů, STAN a KDU-ČSL na zmrazení platů politiků a dalších ústavních činitelů, který prošel krátce po deváté hodině Sněmovnou: „Podařilo se nám legislativní proces zkrátit, jak to jen bylo možné díky zkracování lhůt a svolání mimořádné schůze. Náš návrh nejen zmrazil platy politiků na příští rok, ale do budoucna je navázal na celé hospodářství, nikoliv jen na veřejný sektor, jak je tomu dnes. Vážím si, že návrh podpořili poslanci všech sněmovních klubů.“

> Poslanec Petr Třešňák poté otevřel téma výstavby dalšího bloku Jaderné elektrárny: „Zákon, který budeme dnes projednávat řeší veřejnou podporu financování výstavby jaderných elektráren, který má mnoho zásadních nedostatků. S Piráty jsme navrhovali, aby nebyla konečná realizační cena dotýkající se spotřebitele stanovená rozhodnutím vlády, ale aby kompetence zůstaly na Energetickém regulačním úřadu, finální cena byla zastropovaná a aby existoval institut přezkumu, který by posuzovaly správní soudy. Především pak, aby zákon nerámcoval jen jeden konkrétní projekt, ale byl použitelný například i pro malé modulární reaktory, resp. aby v zákoně bylo zrušeno omezení výkonu do 100 megawatt.“

> Poslanec Pirátů Jan Lipavský navázal s bezpečnostními aspekty plánované výstavby: „Vláda poslancům a senátorům odmítla podat klíčové dokumenty a dokumentace připravovaná ČEZem nedostatečně zohledňuje bezpečnostní požadavky. V aktuální situaci proto považuji za vhodné projednávání zákona odložit a to do momentu, než jej důkladně projedná sněmovní bezpečnostní výbor.“

> Předseda pirátského poslaneckého klubu Jakub Michálek se vyjádřil k mimořádné schůzi týkající se korupce: „Korupce je téma, které naše občany trápí dlouhodobě nejvíc. Máme poslední šanci dotáhnout příslušné zákony, než skončí volební období, což byl důvod pro svolání schůze. Kauza Stoka v Brně, čínské nákupy, vyšetřování dotací a celá otázka Agrofertu, to jsou jen některé z řady témat týkající se této vlády. Na programu bude též ožehavá problematika státních zastupitelů, návrh, který slíbila předložit ministryně Marie Benešová už v červenci 2019, ale od té doby nedošlo k jeho zařazení na program vlády. Budeme chtít slyšet, proč hodnocení korupce mezinárodní organizace GRECO označilo ČR za nejhorší v plnění protikorupčních opatření mezi 42 sledovanými evropskými státy a také to, co s tím vláda udělá do konce volebního období.“

> Poslanec Lukáš Kolářík v závěru doplnil, že poslední dnešní schůze Sněmovny se bude týkat řešení dětských dluhů a insolvence: „Návrh zamezující vytváření dětských dluhů jsme předložili se skupinou poslanců napříč spektrem již před rokem a půl, vláda se však rozhodla vytvořit vlastní návrh. Ten je kvalitní a jeho podstatou zůstává zabránění zadlužování dětí, které doplácejí na zanedbání povinností ze strany rodičů nebo jiných příbuzných. Každé takto při vstupu do dospělosti zatížené dítě stojí ČR průměrně 12 milionů korun. Novela insolvenčního zákona, která bude rovněž na programu schůze harmonizuje české právo s evropským a snižuje dobu oddlužení z pěti na tři roky, kopíruje tedy náš dva roky starý návrh. Zároveň chceme odstranit tzv. vyvratitelnou domněnku, kdy jsou dlužníci na konci toho procesu podrobeni zkoumání soudu, zda se dostatečně snažili a vyvinuli veškerou snahu k zaplacení svých závazků. Chceme, aby přísnost byla na začátku a v průběhu řízení, nikoliv až na konci. Prosazení této legislativy posune naši zemi mezi vyspělé evropské státy.“
